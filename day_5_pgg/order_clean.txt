W ramach pozycji Aktywa przeznaczone do sprzedaży i Zobowiązania związane z aktywami przeznaczonymi do sprzedaży Grupa ujęła aktywa i zobowiązania spółki Rafineria Gdańska Sp. z o.o. dotyczące objętych Środkami Zaradczymi działalności bitumenowej i rafineryjnej, według ich wartości księgowej na dzień połączenia.
Tymczasowa wartość godziwa nabytych należności z tytułu dostaw i usług oraz pozostałych należności na dzień przejęcia wyniosła 5 685 mln PLN przy czym wartość brutto tych należności wynikająca z zawartych umów wyniosła 5 764 mln PLN na ten dzień. Zgodnie z najlepszym szacunkiem, Grupa uznaje spłatę wykazanych należności z tytułu dostaw i usług oraz pozostałych należności w wysokości 5 685 mln PLN za prawdopodobną.
W stosunku do danych prezentowanych w ramach tymczasowego rozliczenia połączenia z Grupą LOTOS w Skonsolidowanym Raporcie Kwartalnym za III kwartał 2022 roku w wyniku dokonania dodatkowych uzgodnień wzajemnych rozrachunków pomiędzy Grupą ORLEN a byłą Grupą LOTOS na dzień połączenia zmianom uległy wybrane pozycje aktywów netto oraz wartość wcześniej istniejących powiązań. Ponadto zaktualizowana została szacowana wartość godziwa inwestycji w spółkach objętych Środkami Zaradczymi, która w odniesieniu do Środków Zaradczych które zostały już zrealizowane, została przyjęta w oparciu o otrzymane dotychczas zapłaty od nabywców. Zaprezentowana na dzień połączenia tymczasowa wartość możliwych do zidentyfikowania nabytych aktywów i przejętych zobowiązań przewyższa wartość godziwą przekazanej zapłaty, w związku z czym, po uwzględnieniu wartości wcześniej istniejących powiązań, na tymczasowym rozliczeniu połączenia powstał zysk z okazyjnego nabycia w wysokości 5 824 mln PLN.
Wartość zysku na okazyjnym nabyciu może ulec zmianie w ciągu 12 miesięcy od daty połączenia w ramach finalnego rozliczenia transakcji połączenia z Grupą LOTOS S.A.
Biorąc pod uwagę szczególne wymagania MSSF 3 Połączenia jednostek w zakresie możliwości rozpoznania ewentualnego zysku z tytułu okazyjnego nabycia, Grupa przed ujęciem finalnego rozliczenia transakcji zamierza dokonać przeglądu przeprowadzonych procedur identyfikacji i wyceny wszystkich pozycji wpływających na kalkulację wyniku na transakcji.
Parytet wymiany w ramach planu połączenia został ustalony w oparciu o różne powszechnie akceptowane metody wyceny. Na potrzeby wyceny założono, że oba podmioty działają jako niezależne przedsiębiorstwa, a wyceny jednostkowe nie uwzględniają oczekiwanych środków zaradczych wymaganych przez Komisję Europejską ani potencjalnych synergii. Analiza wyceny obejmowała między innymi wycenę opartą na mnożnikach rynkowych oraz wycenę opartą na metodzie sumy części (sum of the parts), historyczne notowania akcji obu łączących się spółek, w tym ceny średnie ważone wolumenem oraz ceny docelowe oszacowane przez niezależnych analityków giełdowych. Ustalony parytet wymiany akcji został zatwierdzony przez akcjonariuszy obu łączących się podmiotów w ramach uchwał połączeniowych. W ocenie Grupy na wystąpienie zysku na okazyjnym nabyciu wpływ miał głównie fakt obserwowanego w ostatnim okresie niedoszacowania wartości rynkowej akcji spółek PKN ORLEN i Grupa LOTOS (w przypadku obydwu spółek wartość księgowa skonsolidowanych aktywów netto na dzień połączenia znacznie przewyższała ich kapitalizację). Wpływ na te wyceny miała przede wszystkim sytuacja makroekonomiczna oraz duża zmienność rynkowa spowodowana inwazją rosyjską w Ukrainie. Ponadto na nadwyżkę wartości przejętych aktywów netto nad oszacowaną wartością godziwą przekazanej zapłaty miał również fakt, że dla ustalenia parytetu wymiany nie był brany pod uwagę efekt realizacji środków zaradczych, jako zdarzenie jednorazowe, które zmaterializuje się już po połączeniu obydwu spółek.
Wpływ połączenia z Grupą LOTOS na wypracowane przez Grupę przychody i wyniki netto za okres 12 i 3 miesięcy zakończony 31 grudnia 2022 roku wyniósł odpowiednio 25 346 mln PLN, 14 449 mln PLN i 3 199 mln PLN i 1 804 mln PLN. Gdyby połączenie miało miejsce na początku okresu, zysk netto Grupy (pomniejszony o zysk z tytułu okazyjnego nabycia Grupy LOTOS) byłby na poziomie 35 667 mln PLN, a przychody ze sprzedaży wyniosłyby 302 980 mln PLN.